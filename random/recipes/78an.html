<h1 id="an---pizza">78:an - Pizza</h1>
<p>78 % hydrerad pizza som görs med autolys istället för jobbig knådning. Ju mer vatten desto luftigare och saftigare resultat får man! Det är möjligt att få en deg till 104 % hydrering (alltså mer vatten än mjöl) – men jag tycker 78 % ger en lagomt krispig deg som är mer lättarbetad.</p>
<h2 id="ingredienser">Ingredienser:</h2>
<ul>
<li>500g fint mjöl med minst 11% protein (e.g. 00 Tipo eller Manitoba)</li>
<li>390g vatten (gärna ljummet för att skynda på jästen lite)</li>
<li>12g salt</li>
<li>1p torrjäst (mindre jäst funkar, men då går det lite långsammare i början och man börjar ju alltid med att baka alldeles för sent)</li>
</ul>
<hr />
<h2 id="autolys">1. Autolys:</h2>
<ol type="1">
<li>Blanda jäst med mjöl</li>
<li>Häll i vatten och blanda (med slickepot) till en kladdig homogen deg</li>
<li>Strö på salt som ett lager ovanpå degen</li>
<li>Låt stå 15-20 min för autolys med plastfolie och handduk ovanpå</li>
</ol>
<h2 id="primärjäsning">2. Primärjäsning:</h2>
<ol type="1">
<li>Använd slickepotten för att få bort deg från kanterna och forma till en boll</li>
<li>Häll er favoritolja mot kanterna av bunken</li>
<li>Använd slickepotten för att få ner oljan runt om degbollen</li>
<li>Lägg på plastfolie och handduk igen</li>
<li>Låt stå till degen har dubblat i storlek</li>
</ol>
<h2 id="vikning">3. Vikning:</h2>
<ol type="1">
<li>Blöta händerna med vatten</li>
<li>För in händerna under degen från varsin sida</li>
<li>Lyft upp degen ur bunken</li>
<li>Låt degen bli utdragen av gravitation på var sida av händerna (eller gunga händerna upp och ner för att skynda på lite)</li>
<li>Lägg ner degen i bunken igen</li>
<li>Börja om från steg 1 men snurra först bunken 90 grader, upprepa 2 gånger</li>
<li>Häll er favoritolja mot kanterna av bunken</li>
<li>Använd slickepotten för att få ner oljan runt om degbollen</li>
<li>Lägg på plastfolie och handduk igen</li>
<li>Låt stå till degen har dubblat i storlek – om ni är <em>riktigt</em> stressade och jästen är stark kan ni vänta ca 10 minuter istället, det blir <em>typ</em> lika bra</li>
<li>Upprepa steg 1-7 varje gång degen dubblat i storlek till den klarar testet nedan</li>
</ol>
<h2 id="testet">Testet:</h2>
<ol type="1">
<li>Tryck ner ett finger i degen och forma fingret som en krok</li>
<li>Dra upp långsamt för att se om glutentrådarna är tillräckligt starka för att bilda en hinna</li>
</ol>
<h2 id="formning">4. Formning:</h2>
<ol type="1">
<li>Dela upp degen i två bitar på ett mjölat bakbord</li>
<li>Dra upp en kant av en degbit och tryck ner den i mitten av degbiten</li>
<li>Gör steg 2 från fyra hörn tills ni får en någorlunda rund degboll</li>
<li>Gör steg 2-3 med andra degbiten också</li>
<li>Lägg ner degbitarna i varsin mjölad bunke med “fula” sidan nedåt (den sidan ni tryckt ner i)</li>
<li>Lägg på plastfolie och handduk igen</li>
<li>Låt stå till degbitarna har dubblat i storlek</li>
</ol>
<h2 id="tillagning">5. Tillagning:</h2>
<ol type="1">
<li>Mjöla händerna och vänd ena bunken över en öppen hand så att degbiten ramlar ner och landar i handen</li>
<li>Ta hjälp av graviationen för att forma degbiten till en pizza</li>
<li>Lägg på ett bakplåtspapper</li>
<li>Garnera</li>
<li>Lägg bakplåtspappret och pizzan på en varm plåt och grädda i ugn som är <strong>varm</strong> tills färdig!</li>
</ol>
